# Ahoj!

Já su Petr a pracuju jako programátor.
Aktuálně ve firmě Red Hat, kde se pomáhám starat o programovací jazyk Python
a software v něm napsaný.

Asi sedm let zpátky jsem zkusil programování naučit i ostatní.
A docela se mi to zalíbilo.
Od té doby piluju začátečnický kurz, aby byl co nejužitečnější a
nejpřehlednější.
Pilně testuju na lidech, abych si ověřil že to celé má smysl – a když se teď
podívám po kanceláři (virtuálně) a vidím známé tváře z minulých kurzů,
myslím že to smysl má.

Myšlenka kurz natočit na video nás napadla už dávno, ale takové video
vyžaduje úplně jiný přístup – když se podíváte na záznamy z prezenčních kurzů,
zjistíte že pokud jste tam nebyli, učí se podle nich docela špatně.
Až teď, když jsou lidi zakázaní, je čas na YouTube.
Snad se to povede.

Vítám vás tedy na týmovém online kurzu Pythonu, který začíná v únoru 2021!


## Týmy

Proč týmovém?

Myslím si, že to nejdůležitější co může nabídnout prezenční kurz je
*motivace*: když je každé pondělí sraz, je složitější se na to jeden týden
vykašlat, než když je celý kurz k dispozici.
A po jednom vynechaném týdnu je zase jednoduché vynechat další, a pak další,
a tak dál.

Další co prezenční kurz přináší jsou lidi.
Na začátku jsou tam lidi kteří se učí to samé co vy a lidi co vás to chtějí
naučit; ke konci kurzu z nich jsou kamarádi; za pár let třeba kolegové.

Abychom to aspoň trochu přenesli do videokurzu, přijímáme týmové přihlášky.
Budeš si potřebovat najít parťáka nebo parťačku, co do toho půjde s tebou.
Společně se budete dívat na lekce, společně budete řešit a odevzdávat úkoly.

Pokud nežijete v jedné domácnosti, domluvte se na pravidelné videohovory
přes nějakou službu, která umožňuje sdílet obrazovku: Jitsi, Google Meet,
Zoom, a podobně.

Přihlášeným týmům pak můžeme věnovat podobnou pozornost jako na prezenčním
kurzu: opravovat odevzdané úlohy, odpovídat na individuální otázky a podobně.


## Cena

Častá otázka ohledně kurzů je: co to stojí?
Tady je odpověď trochu složitá.

Kurz nestojí žádné peníze. Místo toho stojí čas a úsilí.

A to jak váš čas, který si musíte vyhradit, abyste se něco naučili,
tak čas náš – všech dobrovolníků, kteří kurz dávají dohromady a budou vám s ním
pomáhat.

Prosím, respektujte to. Jestli si nemůžete vyhradit dost času, nepřihlašujte se
a uvolněte místo někomu, kdo svůj čas investovat může.

A kolik že toho času bude?


### Čas

Na to, abyste se naučili základy programování, budete potřebovat zhruba tři
měsíce.
Každý týdne se podíváte na nová videa a ve zbytku týdne si nabyté znalosti
budete zkoušet.
Připravte se na to, že tím zkoušením strávíte asi osm hodin týdně.
Podle toho kolik toho už znáte to ze začátku může být míň, ale časem
přitvrdíme.
Bohužel to nejde jinak, podobně jako u sportu nebo hry na hudební nástroj:
abyste získali praxi, musíte si všechno vyzkoušet.


### Zpětná vazba

Další část ceny za kurz je *zpětná vazba*.
Já ten kurzy dělám proto, abych vylepšil materiály, podle kterých se
programování dá naučit.
Tenhle konkrétní kurz dělám proto, abych se naučil videa, která vám
v programování pomůžou.
Na oplátku vás prosím, abyste se po každé lekci zamysleli a napsali,
co se vám líbilo, co se vám nelíbilo, co jste pochopili a co ještě třeba
úplně ne.
Pomůže to kurz dál vylepšovat.

A samozřejmě, když narazíte na něco, co se dá zpravit hned – třeba chybějící
odkaz nebo překlep – tak to nahlašte co nejdřív, nečekejte na zpětnou vazbu
za celý týden.


### Veřejný přístup

Jestli vám cena přijde příliš vysoká, nezoufejte – materiály budou veřejné.
Videa na YouTube, plnohodnotné textová verze všech lekcí i zadání úkolů
plánuju dát volně k dispozici a udržovat do budoucna.
Teoreticky tak můžeš kurz absolvovat i bez přihlášení, ale můžu tě ujistit,
že bez 1) týmu a 2) vyhrazeného času budeš mít mnohem,
mnohem menší šanci uspět.

Veřejné materiály jsou určené hlavně pro lidi, kteří by chtěli zorganizovat
vlastní kurz.
To klidně udělejte.
Texty můžete sdílet a modifikovat jak chcete, dokud uvedete původní autory
a zachováte licenci.
Na videa na YouTube smíte odkázat nebo je celé, i s popiskem, zkopírovat;
pokud je budete chtít použít jinak, tak se prosím ozvěte.
Třeba v komentářích.


## Co očekávat

Tak. To byla cena. Ale za co?
Co se v tomhle kurzu vlastně naučíš?

Budou to:

Základy programování.

To, co budeš potřebovat v jakémkoli odvětví, kde je programování potřeba,
ať už se rozhodneš pro datovou analýzu, automatizaci a správu systémů,
vývoj a testování webových, grafických aplikací, strojové učení, robotiku,
a tak dále a tak podobně.

Oblastí, kde programování využiješ, je hodně, a tak jsem zanevřel na
„praktické“ ukázky z tvého budoucího oboru.
Někomu přijde analýza DNA zajímavá, někomu nudná – a u zpracování obrazu to
zas může být úplně naopak.

Proto bude většina ukázek ve formě her, které budou (doufám) aspoň trochu
zábavné pro všechy z vás.
Pro většinu z vás budou zároveň nepraktické a možná až infantilní,
ale to nevadí – můžu vás ujistit, že koncepty a techniky, co se naučíte na
hrách, využijete ve všech ostatních oborech.

A to mě přivádí k dalšímu nutnému varování: po začátečnickém kurzu z tebe
bude začátečník.
Když budete tři měsíce snažit, dostanete dost znalostí a zkušeností na to,
aby vám dával smysl pokročilejší kurz – ať už to bude statistika na
analýzu dat, Javascript na weby, nebo informatika na návrh efektivních
algoritmů.

Cíl tohohle kurzu je vám dát základy, propojit vás s komunitou a ideálně vás
i nasměrovat na další cestu.


## Co neočekávat

Jinými slovy, nečekej, že po tomhle kurzu nastoupíš jako programátor.
To je za tři měsíce dost nerealistické, a jestli ti někdo říká opak,
tak se nejspíš snaží něco prodat.
Pokud práci výhledově chceš, je kurz důležitá, ale ne jediná věc co budeš
potřebovat.
Doporučuju kouknout na web junior.guru, kde jsou popsány ty další.

Stejně tak nečekej kurz *informatiky* (angl. *computer science*),
tedy teoretických a matematických
principů, na kterých počítače a programy fungují.
Rozdíl mezi tímhle kurzem a tím, co se učí na vysoké škole v oboru,
je zhruba jako mezi autoškolou a vyučením na automechanika.

A taky nečekej, že se naučíš dělat webovky nebo trénovat neuronové sítě.
Na obojí existují jiné kurzy, ale u obojího se základy programování budou hodit.

Tak.
Neodradilo tě to?
Pojďme si povědět, co od vás budu očekávat.


## Co očekáváme od vás

Tenhle kurz je pro úplné začátečníky: lidi, co ještě nikdy nezkoušeli
programovat.
Pokud už nějaké kurzy nebo pokusy za sebou máte, budete se nudit – minimálně
ze začátku.

Kromě času a motivace, což bude to nejdůležitější, bude každý z vás potřebovat
počítač s operačním systémem Linux, Windows nebo macOS.
Máte-li jiný, jako Android nebo ChromeOS, máte jako začátečníci nejspíš smůlu:
znám sice lidi, kteří takový systém teoreticky umí nastavit, ale neznám nikoho
kdo by ho pak reálně na programování používal.

Jestli máte pochybnosti, projděte si úvodní lekci.
Pokud se vám povede instalace, zbytek kurzu pak zvládnete taky.

Ideální je na kurz mít dvě obrazovky: na jedné budete sledovat to,
co vám budu vykládat, a na druhé si to můžete rovnou zkoušet.
Máte-li obrazovku navíc, připojte si ji k laptopu.
Máte-li chytrou televizi nebo velký tablet, pusťte si YouTube na ní.
Nemáte-li ani jedno, zainvestujte dva tisíce do monitoru.
Nepotřebujete žádné skvělé funkce jako věrné podání barev nebo rychlou
reakční dobu – to je na na filmy a hry, ne kancelářskou práci.
Rozumný monitor stojí míň než typický programovací kurz – a jestli budete
programovat dál, určitě ho využijete.

Nedoporučuju videa sledovat na mobilu nebo jiné malé obrazovce.
Ve většině videí vám nebudu ukazovat koronavous, ale obrazovku se spoustou
textu zhruba téhle velikosti.
A vy ho budete ho muset číst.

Dál budete potřebovat základní dovednost: ovládání počítače.
Potřebujete vytvořit a najít soubor nebo adresář (složku) nebo nainstalovat
nový program.
Jestli si nejste jistí, projděte úvodní lekci – ta je z tohoto pohledu
nejsložitější; všechno ostatní pak bude relativně jednoduché.

A poslední co budete potřebovat jsou základy matematiky ze základky:
třeba co je to dělení se zbytkem nebo obsah čtverce.
Detaily nejsou potřeba, vzorečky se dají najít na Wikipedii.
Spíš potřebujete vědět že když máte pokoj tři krát čtyři metry,
tak se tyhle čísla dají nějak zkombinovat a zjistit výměru podlahy.


## Diskuse

Přihlášeným týmům přijde odkaz na Discord, kde se rojí jak zkušení programátoři
tak nováčci, kteří podle svých schopností rádi pomůžou.

Diskusi využívejte: ptát se je zdaleka to nejužitečnější co se můžete udělat,
abyste se naučili programovat.
Programování je tak široký obor, že nikdo v něm neví všechno.
Na všech úrovních je důležité vědět, koho se zeptat a jak se dobře ptát.
A ptaní jde, jako jakákoli jiná schopnost, natrénovat.

Kurz záměrně obsahuje několik míst, které jsou nejasné nebo příliš složité,
a u kterých se budete *muset* zeptat.
Můžete se samozřejmě zeptat zkušených kamarádů nebo odpověď zkusit najít na
internetu, ale já myslím nic nepředčí kurzovou diskuzi, kde se vám všichni
snažíme *dobře odpovídat*.
I to je nakonec schopnost, kterou je třeba cvičit.


## Povinnosti

Ptaní se je tedy nejdůležitější povinnost, kterou budete mít.
Kromě toho máme ještě dvě, trochu méně důležité: zpětnou vazbu, o které už
jsem mluvil, a domácí úkoly.


### Domácí úkoly

První je odevzdávání domácích úkolů.
Přihlášeným týmům přijde odkaz na takzvané „odevzdávátko“, kam můžete po
přihlášení nahrát řešení domácích úkolů.
To je povinné.
Ne kvůli mně – když to neodevzdáte, tak mně to, upřímně, jen ulehčí práci.
Povinné je to kvůli vám.
Programovat se nenaučíte jen sledováním videí; potřebujete si to sami vyzkoušet.
A kromě toho některé koncepty ve videích vůbec nebudou – budete na ně
v rámci úkolů muset přijít sami, nebo se zeptat.

Takže dělejte úkoly a když něco nebude jasné, tak se ptejte.
A když budete mít zajímavou otázku, i kdyby třeba trochu odbíhala od tématu,
ptejte se taky!

(Ale kdybyste se někdy chtěli zeptat, jestli vadí že nestíháte úkol,
vězte že tohle je otázka na vás, ne na nás.
Vy se to chcete naučit; vy musíte vědět jak moc vám vadí že nestíháte.)


## Tipy a triky – YouTube

Tak, teď víte, jak bude kurz probíhat.
Než začneme, dám vám ještě pár tipů na to, jak se na tahle videa dívat.

1. Jak už jsem říkal, pusť si video na jedné obrazovce a na druhé si zkoušej
   všechno, co můžeš.
   Chceš procvičit prsty, ne jen vstřebávat teoretické informace.
2. Video jde zastavit – buď myší nebo mezerníkem.
   Na některých kombinacích systému, prohlížeče a klávesnice je dokonce
   tlačítko, které video zastaví aniž by byl prohlížeč aktivní.
   Když nestíháš, dej si pauzu a dožeň mě.
   Když se ztratíš moc, otevři textovou verzi lekce – v té se mnohem líp hledá.
3. Video jde zrychlit a zpomalit pomocí kláves <kbd>&gt;</kbd>
   a <kbd>&lt;</kbd> nebo vybráním ryclosti z menu.
   Když ti nesedí jak rychle mluvím, změnit.


## Co je to programování


## Příkazová řádka a instalace

XXX Instalace je nejsložitější!!
XXX Pro každý systém jinak!!


// díky RH
// všechno k dispozici
